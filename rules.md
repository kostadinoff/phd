# дисертация 

1. Увод (обосновка на актуалността на поставения за решаване проблем, 1 – 2 стр.).
2. Литературен обзор (около 30 стр.) включва анализ на състоянието на проблема (анализ на резултатите от научните изследвания по проблема) и се разделя на подглави според разглежданата тематика. Обзорът завършва с изводи или обобщение, където се излагат систематизирано достойнствата и недостатъците на известните решения на проблема и се очертават нерешените задачи.
3. Цел и задачи на дисертацията (1  стр.) – целта е една, а задачите 4 – 6. Формулировката на целта обикновено включва в себе си темата на дисертацията.
4. Материали и методи (около 10 – 12 стр.) – описват се използваните техники и материали/реактиви, както и групите пациенти или опитни животни.
5. Резултати (около 30 – 40 стр.) – представят се резултатите по реализирането на поставените задачи. Онагледяват се със собствени таблици, графики, схеми. Резултатите могат да се групират в подглави според спецификата на изследването.
6. Обсъждане (около 25 – 30 стр.) – представлява критичен анализ на собствените данни в съпоставка на такива, публикувани от други автори. Формулират се научни хипотези, защитава се оригинална теза. В края на обсъждането е желателно да се представят предложения за използване на резултатите и виждания за насоките на по-нататъшната работа.
7. Изводи (около 1 стр.) – изброяват се обобщено основните изводи от проучването. Обикновено отговарят по брой и съдържание на поставените задачи (не повече от 7 – 8 извода).
8. Използвана литература (не по-малко от 110 заглавия – монографии, книги, учебници, научни статии и доклади, фирмена литература, повечето издадени през последните 5 – 10 години. Цитираната литература трябва да бъде тематично максимално близка до дисертационния труд и да дава пълна и точна картина за състоянието на проблема. Всички заглавия без изключение трябва да бъдат цитирани в дисертацията.
9. Приложения – резултати от теоретични и експериментални изследвания, проведени както от автора, така и от други лица и организации, които не са намерили място в основната част на дисертацията, например поради ограниченията в обема; информирано съгласие, фишове за изследвания, анкети и др.
10. Научни и научно-приложни приноси – предложени, разработени, създадени нови или модифицирани методи, методики, алгоритми, модели, устройства, технически и/или програмни системи и др. с доказана полезност за практиката; от приносите трябва да се разбира, че поставените задачи са решени и то с използване на научни методи и средства и че целта на дисертацията е постигната.
11.  Публикации – всички основни резултати на докторанта трябва да бъдат публикувани в реферирани научни списания и в сборници. Препоръчителен брой – 3 статии, като е желателно докторантът да бъде на първо място в списъка на съавторите на поне една от тях

# автореферат

Предложеният брой страници е препоръчителен. Всяка страница А4 съдържа 30 реда и 80 – 90 знака на ред, междуредие 1.5 и шрифт с големина 14 или 15 pt.

• Въведение и актуалност на проблема (1/2 стр.)
• Цел и задачи на работата – 1 стр.
• Методи за изследване – 1 – 2 стр.
• Резултати – 12 – 15 стр.
• Обсъждане – 10 – 12 стр.
• Изводи – 1 стр.
• Приноси – 1 стр.
• Списък на публикациите, свързани с дисертационния труд – 0.5 – 1 стр.
• Списък на участията в научни форуми, свързани с дисертационния труд – 0.5 – 1 стр.
• Резюме на английски език (по желание) – 1 стр.
• Благодарности – по желание.

Обемът на автореферата да не надвишава 30 – 40 стр. Желателно е номерата на главите, точките, фигурите, таблиците и формулите в автореферата да съвпадат с тези от дисертацията.